<?xml version="1.0" encoding="utf-8" ?>
<root>
  <meta>
   <version>Vilna</version>
   <bookPublishing>Oz Vehadar</bookPublishing>
   <resourceType>webCrawler</resourceType>
   <refUri>http://...</refUri>
   <handlingBy>Mordechai Danielov</handlingBy>
   <dateCreated>2020-01-20 12:27:22.002847</dateCreated>
   <lastModified>2020-01-20 12:27:22.002847</lastModified>
 </meta>
 <masechet name="תענית" serial="10">
<daf value="23">
	<amud value="2">
		<row row_number="1" isdata="1"><ContChapter name = "סדר תעניות אלו"/><ContGemara/>ולא אסבר להו אפיה בפניא כי הוה מנקט</row>
		<row row_number="2" isdata="1">ציבי דרא ציבי ומרא בחד כתפא וגלימא</row>
		<row row_number="3" isdata="1">בחד כתפא כולה אורחא לא סיים מסאני כי</row>
		<row row_number="4" isdata="1">מטי למיא סיים מסאניה כי מטא להיזמי</row>
		<row row_number="5" isdata="1">והיגי דלינהו למניה כי מטא למתא נפקא</row>
		<row row_number="6" isdata="1">דביתהו לאפיה כי מיקשטא כי מטא לביתיה</row>
		<row row_number="7" isdata="1">עלת דביתהו ברישא והדר עייל איהו והדר</row>
		<row row_number="8" isdata="1">עיילי רבנן יתיב וכריך ריפתא ולא אמר להו</row>
		<row row_number="9" isdata="1">לרבנן תו כרוכו פלג ריפתא לינוקי</row>
		<row row_number="10" isdata="1">לקשישא חדא ולזוטרא תרי אמר לה לדביתהו</row>
		<row row_number="11" isdata="1">ידענא דרבנן משום מיטרא קא אתו ניסק</row>
		<row row_number="12" isdata="1">לאיגרא וניבעי רחמי אפשר דמרצי הקדוש</row>
		<row row_number="13" isdata="1">ברוך הוא וייתי מיטרא ולא נחזיק טיבותא</row>
		<row row_number="14" isdata="1">לנפשין סקו לאיגרא קם איהו בחדא זויתא</row>
		<row row_number="15" isdata="1">ואיהי בחדא זויתא קדים סלוק ענני מהך</row>
		<row row_number="16" isdata="1">זויתא דדביתהו כי נחית אמר להו אמאי אתו</row>
		<row row_number="17" isdata="1">רבנן אמרו ליה שדרי לן רבנן לגבי דמר</row>
		<row row_number="18" isdata="1">למיבעי רחמי אמיטרא אמר להו ברוך</row>
		<row row_number="19" isdata="1">המקום שלא הצריך אתכם לאבא חלקיה</row>
		<row row_number="20" isdata="1">אמרו ליה ידעינן דמיטרא מחמת מר הוא</row>
		<row row_number="21" isdata="1">דאתא אלא לימא לן מר הני מילי דתמיהא</row>
		<row row_number="22" isdata="1">לן מאי טעמא כי יהיבנא למר שלמא לא</row>
		<row row_number="23" isdata="1">אסבר לן מר אפיה אמר להו שכיר יום</row>
		<row row_number="24" isdata="1">הואי ואמינא לא איפגר ומאי טעמא דרא</row>
		<row row_number="25" isdata="1">מר ציבי אחד כתפיה וגלימא אחד כתפיה אמר להו טלית שאולה היתה</row>
		<row row_number="26" isdata="1">להכי שאלי ולהכי לא שאלי מאי טעמא כולה אורחא לא סיים מר מסאניה וכי מטי למיא סיים מסאניה</row>
		<row row_number="27" isdata="1">אמר להו כולה אורחא חזינא במיא לא קא חזינא מ"ט כי מטא מר להיזמי והיגי דלינהו למניה אמר להו</row>
		<row row_number="28" isdata="1">זה מעלה ארוכה וזה אינה מעלה ארוכה מאי טעמא כי מטא מר למתא נפקא דביתהו דמר כי מיקשטא</row>
		<row row_number="29" isdata="1">אמר להו כדי שלא אתן עיני באשה אחרת מאי טעמא עיילא היא ברישא והדר עייל מר אבתרה והדר</row>
		<row row_number="30" isdata="1">עיילינן אנן אמר להו משום דלא בדקיתו לי מאי טעמא כי כריך מר ריפתא לא אמר לן איתו כרוכו משום</row>
		<row row_number="31" isdata="1">דלא נפישא ריפתא ואמינא לא אחזיק בהו ברבנן טיבותא בחנם מאי טעמא יהיב מר לינוקא קשישא חדא</row>
		<row row_number="32" isdata="1">ריפתא ולזוטרא תרי אמר להו האי קאי בביתא והאי יתיב בבי כנישתא ומאי טעמא קדים סלוק ענני</row>
		<row row_number="33" isdata="1">מהך זויתא דהוות קיימא דביתהו דמר לעננא דידיה משום דאיתתא שכיחא בביתא ויהבא ריפתא לעניי</row>
		<row row_number="34" isdata="1">ומקרבא הנייתה [ואנא יהיבנא] זוזא ולא מקרבא הנייתיה אי נמי הנהו ביריוני דהוו</row>
		<row row_number="35" isdata="1">בשיבבותן [אנא] בעי רחמי דלימותו והיא בעיא רחמי דליהדרו בתיובתא [ואהדרו] חנן הנחבא</row>
		<row row_number="36" isdata="1">בר ברתיה דחוני המעגל הוה כי מצטריך עלמא למיטרא הוו משדרי רבנן ינוקי דבי רב לגביה</row>
		<row row_number="37" isdata="1">ונקטי ליה בשיפולי גלימיה ואמרו ליה אבא אבא הב לן מיטרא אמר לפני הקב"ה רבש"ע עשה</row>
		<row row_number="38" isdata="1">בשביל אלו שאין מכירין בין אבא דיהיב מיטרא לאבא דלא יהיב מיטרא ואמאי קרי ליה חנן הנחבא</row>
		<row row_number="39" isdata="1">מפני שהיה מחביא עצמו בבית הכסא אמר ליה רבי זריקא לרב ספרא תא חזי [מה] בין תקיפי</row>
		<row row_number="40" isdata="1">דארעא דישראל לחסידי דבבל חסידי דבבל רב הונא ורב חסדא כי הוה מצטריך עלמא למיטרא</row>
		<row row_number="41" isdata="1">אמרי ניכניף הדדי וניבעי רחמי אפשר דמירצי הקדוש ברוך הוא דייתי מיטרא תקיפי דארעא</row>
		<row row_number="42" isdata="1">דישראל כגון ר' יונה אבוה דרבי מני כי הוה מצטריך עלמא למיטרא הוה עייל לביתיה ואמר להו</row>
		<row row_number="43" isdata="1">הבו לי גואלקי ואיזיל ואייתי לי בזוזא עיבורא כי הוה נפיק לברא אזיל וקאי בדוכתא עמיקתא דכתיב</row>
		<row row_number="44" isdata="1">ממעמקים קראתיך ה' וקאי בדוכתא צניעא ומכסי בשקא ובעי רחמי ואתי מיטרא כי הוה אתי לביתיה</row>
		<row row_number="45" isdata="1">אמרי ליה אייתי מר עיבורא אמר להו אמינא הואיל ואתא מיטרא השתא רווח עלמא ותו רבי מני בריה</row>
		<row row_number="46" isdata="1">הוו קא מצערי ליה דבי נשיאה אישתטח על קברא דאבוה אמר ליה אבא אבא הני מצערו לי יומא חד</row>
		<row row_number="47" isdata="1">הוו קא חלפי התם אינקוט כרעא דסוסוותייהו עד דקבילו עלייהו דלא קא מצערו ליה ותו רבי מני הוה</row>
		<row row_number="48" isdata="1">שכיח קמיה דרבי יצחק בן אלישיב אמר ליה עתירי דבי חמי קא מצערו לי אמר ליענו ואיענו אמר קא</row>
		<row row_number="49" isdata="1">דחקו לי אמר ליעתרו ואיעתרו אמר לא מיקבלי עלי אינשי ביתי א"ל מה שמה חנה תתייפי חנה ונתייפת</row>
		<row row_number="50" isdata="1">אמר ליה קא מגנדרא עלי א"ל אי הכי תחזור חנה לשחרוריתה וחזרה חנה לשחרוריתה הנהו תרי</row>
		<row row_number="51" isdata="1">תלמידי דהוו קמיה דרבי יצחק בן אלישיב אמרו ליה ניבעי מר רחמי עלן דניחכים טובא אמר להו עמי</row>
		<row row_number="52" isdata="1">היתה ושלחתיה רבי יוסי בר אבין הוה שכיח קמיה דר' יוסי דמן יוקרת שבקיה ואתא לקמיה דרב אשי</row>
</amud>
</daf>
</masechet>
</root>